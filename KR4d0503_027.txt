# -*- mode: mandoku-view; -*-
#+TITLE: 金華黃先生文集
#+DATE: 2015-09-11 16:25:26.387954
#+PROPERTY: ID KR4d0503
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 27
#+PROPERTY: FILE SB04n0531-027金蕐黃先生文集-卷第二十七.
<pb:KR4d0503_SBCK_027-1a>¶
金華黄先生文集卷第二十七　續藁二十四¶
　神道碑　臨川危素編次　番昜劉耳校正¶
　　御史中丞贈資政大夫中書右丞上護軍追封平陽郡公¶
　　謚文靖徐公神道碑¶
公諱毅字伯弘姓徐氏丗為平陽趙城人家于霍峯鄉不明里¶
髙祖諱澤曽祖諱潤皆力夲尚義值金季之亂晦迹弗耀入¶
皇朝始有出而仕者祖諱玉由元帥府都提控歷崞縣提領岢¶
嵐州長官終於河東南路提舉常平倉事御史中丞王公傳文¶
銘其墓累贈嘉議大夫上輕車都尉追封平陽郡侯祖妣髙氏¶
平陽郡夫人考諱徳舉由尚書省掾出爲平陽路轉運司經歷¶
終於太原路監使司提舉翰林學士承旨姚公燧銘其墓累贈¶
中奉大夫護軍追封平陽郡公妣盧氏邢氏並平陽郡夫人公¶
<pb:KR4d0503_SBCK_027-1b>¶
盧夫人出也㓜頴異丱歲受業於魏國許文正公磨礲浸灌日¶
長月益以清方勁正爲衆所嚴憚莫不以逺大期之弱冠辟¶
　　掾調同知檀州事當國者急於賦歛督責甚峻郡縣長吏¶
奉承如恐弗及公獨不阿其意帷務布徳澤以甦疲瘵人稱其¶
有古循吏風¶
丗祖皇帝聞其名擢監察御史上言江南新附未乆宜隱卹流¶
亡以固民心京師天下根本宜蠲除地稅以厚民力檢覈災傷¶
宜以時而發倉廩之儲捐山澤之利申明酒禁以脩荒政鰥寡¶
孤獨宜有養民所疾苦宜遣使詢問方今庻政姑息中書親細¶
務而宰相失體六部僚屬多非其人因力陳省臺爲治之要及¶
憲司事宜監治官吏當加儆戒不可因人之誣言而升降察官¶
行樞宻院行大司農司行通政院及尚書省理筭受賞進官者¶
<pb:KR4d0503_SBCK_027-2a>¶
皆可罷又以日食地震乞罷諸行省四川妄啓邊釁交阯虚勞¶
王師獻䇿以邀㓛生事者宜勿聽官軍承襲皆膏粱子弟未嘗¶
知兵當别議立法増國子之貟重敎官之選以興學校治宗廟¶
以崇祀典脩國史以存故實設朝立班不可全無流品之分實¶
封陳言母使苟爲進身之計它如選用官吏减錢粮之費理㛰¶
田之訟馬禁水利&KR1069;鈔諸法其弊當救者前後所奏七十餘䟽¶
其言後多施行¶
丗祖賔天上封事于¶
太皇太后皇太后曰四海不可一日無君¶
大行皇帝奄棄天下巳五日矣苟非早定大䇿萬一或啓姦覦¶
変生不測實可寒心　皇孫撫軍朔漠¶
先帝旣授以　皇太子寳聖意可知伏願明諭宗藩大臣叶¶
<pb:KR4d0503_SBCK_027-2b>¶
謀推戴遣使奉迎歸正大統上以副¶
先帝之遺意下以慰四海萬民之所屬望廷議韙之¶
成宗皇帝旣踐天位首請早正　東朝尊號以嚴孝養因言¶
陛下方虚心求治而大臣不肯任事人主之軄在論一相今宰¶
相貟太多論議不一伯顔乃先帝舊臣留以遺　陛下宜亟¶
相之爲治不在過求髙逺但當遵守舊制其要有四親賢逺佞¶
信賞必罰而巳又伏闕上言建立儲二敦睦宗藩選任臺諌敎¶
習親軍勿事西南夷而專備北邊赦不可數等十事所上䟽又¶
二十餘　上皆嘉納焉擢僉陜西漢中道肅政廉訪司事未¶
上改吏部貟外郎時選曹事多壅滯公不避權勢凡銓量注擬¶
必考其資歷察其才品人皆恱服奉　詔使甘肅給軍儲糴¶
買轉輸規措有法事集而民不擾除僉河東山西道肅政廉訪¶
<pb:KR4d0503_SBCK_027-3a>¶
司事閱所部獄囚而得其冤狀所釋五百餘人時稱明允召爲¶
徽政院長史舊例臺察於徽政之事一無所問公謂法者天下¶
之公器宜共遵而行之臺察者執法之司何獨不得與聞徽政¶
之事乎有與公不相能者力詆之公即謝去尋除樞宻院經歷¶
賛决事機申嚴號令夲兵者頼其佽助爲多遷御史臺都事改¶
右司郎中除陜西行臺治書侍御史並以外艱不赴服除召爲¶
左司郎中夙夜匪懈彌綸庻政損益　必中其度列曹咸取¶
則焉擢治書侍御史柄臣欲搆害御史郭章公力爲之辨有沮¶
之者事竟報聞公以言不行自引去召還授陕西漢中道肅政¶
廉訪使関右地接羗戎人多強悍號稱難治公柔之以㤙而懾¶
之以威土俗爲之丕變入爲刑部尚書上言自昔有國家者必¶
定律令使有司知所遵守方今承平日乆宜叅酌古今立一代¶
<pb:KR4d0503_SBCK_027-3b>¶
之成法　上可其奏仍命緫其事方次苐就緒未及上而改¶
授河北河南道肅政廉訪使無何復入爲刑部尚書擢侍御史¶
除僉樞宻院事¶
仁宗皇帝在儲闈素知其有公輔之器及正位　宸極擢江¶
南行臺侍御史遷燕南河北道肅政廉訪使召赴　闕遂叅¶
議中書省事頃之拜陕西諸道行御史臺御史中丞力辭而歸¶
每謂人生未老得閑乃爲貴吾年周六甲歷事　四朝恒以¶
無能𥙷報爲懼安敢昧止足之戒乎延祐元年十二月二十六¶
日以疾薨于里苐之正寢享年六十有一某年某月某日葬某¶
郷某之原公累階資善大夫訃聞　上嗟悼不已　詔特¶
贈資政大夫中書右丞上護軍追封平陽郡公謚文靖仍命詞¶
臣爲賛書以褒寵之娶裴氏封平陽郡夫人子男一人宗義亞¶
<pb:KR4d0503_SBCK_027-4a>¶
中大夫衡州路緫管女四人長適常徳路揔管裴宗文次適姜¶
某夫亡年未三十即歸居父母家今巳七十餘次適朝列大夫¶
曹州尹麻鄘次適敦武校尉某處搉茶提舉王琦孫男二人俶¶
僖公遺書有奏議五卷詩文三卷翰林學士呉公澄爲之序惟¶
公以純實之資克承正學遭逢聖代爲時名臣雖雅志恬退而¶
造次不忘於愛君憂國光膺茂渥生榮死哀不亦宜乎公殁之¶
歲溍始舉進士至京師三十有五年公孫俶以墓隧之碑未建¶
介翰林脩撰王宗哲以銘來屬溍雖不及游公之門而覿其光¶
儀聆其罄欬讀公之書而論其丗君臣之際何其盛哉序而銘¶
諸史臣之軄也曷敢以不敏辭銘曰¶
惟公之先隱顯以時再丗外官不大厥施委其餘祉伊公之貽¶
公𥘉筮仕華問四馳擢寘臺端用副倚毗作　帝耳目爲國¶
<pb:KR4d0503_SBCK_027-4b>¶
蓍龜　宫車晚出人心危疑盡言無避神器有歸出將使指¶
風紀見持入綴從班獻納論思乃隮宥府乃陪宰司訏謨逺猷¶
賛襄萬幾峻陟文階執法太㣲胡然逺引莫可&KR0919;鞿公身在外¶
忠愛不衰庻公復來赤舄衮衣遺表上聞　當宁齎咨一鳯¶
之鳴六龍以飛申錫寵褒厥有制詞有封若堂昭以銘詩¶
　　㳂海上副萬户石抹公神道碑¶
至正七年冬十月二十七日武徳將軍㳂海上萬户府副萬户¶
石抹公終于台州之私苐卜以某年某月某日從葬于栁城之¶
先塋公諱明里帖木児别名繼祖字伯善迪烈糺人其先出於¶
梁蕭氏隋蕭后以族入于突厥后歸唐而其族留突厥至遼爲¶
述律氏仕遼多至顯官金滅遼改命爲石抹氏曰庫烈而者於¶
公爲六丗祖義不仕金望日再拜而卒曰脫羅華察耳者於公¶
<pb:KR4d0503_SBCK_027-5a>¶
爲五丗祖承先志亦不仕其苐二子曰也鮮公髙祖也問父何¶
爲不仕父語以其故慨然曰兒必復之金主聞其材武多智召¶
爲奚部長固辭弗獲乃俾兄瞻徳納姑受之以全其宗遂遯去¶
之北野山射狐䑕以食誓不食金粟聞¶
太祖皇帝龍興朔漠乃杖䇿來歸謁拜于九斿白旗之下言東¶
京金人根本之地得東京則金何圗　上即命取東京師次¶
髙州與之千騎使爲前鋒諜知東京新易留守出竒計獨與數¶
騎邀殺之遂入東京得地千里户十萬八千勝兵十萬進攻北¶
京三年而克之得其守將四十有七城邑二十二有　旨以¶
北京旅拒王師當屠力諌止焉特授御史大夫領北京逹魯花¶
赤别募精銳之士萬二千號黒軍以其籍來上賜金虎符加上¶
將軍提控諸路元帥府便宜行事¶
<pb:KR4d0503_SBCK_027-5b>¶
太祖西征俾統糺漢黒軍偕諸將經畧中原徇地至蠡州死焉¶
曽祖諱查刺繼爲御史大夫統黒軍定河東陕西諸郡移師攻¶
益都城破衆欲盡殱降者堅持不可益都之人生爲立祠以黑¶
軍長驅入汴進㧞雎陽¶
太宗皇帝疇其勞授眞定兼北京两路逹魯花赤祖諱庫禄滿¶
以黒軍與從弟度刺攻襄陽樊城¶
丗祖皇帝念其祖父之㓛降　制褒諭賜金苻爲緫管與叛¶
將戰于濟南死焉考諱良輔以黒軍攻五河及湖南諸部宋平¶
論㓛行賞賜金虎符歷蔡州弩軍萬户黄州招討使㝷以㳂海¶
副都元帥開閫于四明㑹改元帥爲萬户遂以爲㳂海上萬户¶
府副萬户累階昭毅大將軍由昭毅而上四丗有傳在國史妣¶
荘氏封某郡太夫人公少負材而尚氣不肯爲人下大德七年¶
<pb:KR4d0503_SBCK_027-6a>¶
以門㓛入備宿䘙事¶
成宗皇帝爲舎利别赤將　上旨禱祠山川所過州邑名人¶
魁士莫不噐重之十一年昭毅公以老謝事　詔以公嗣其¶
軄方是時承平日乆黒軍𣪚落之餘多巳它屬¶
武宗即皇帝位¶
仁宗爲皇太子　上命悉括黒軍以衛東宫宗戚貴臣弗便¶
事遂寢公𥘉以㳂海軍分鎮台州皇慶元年又移鎮婺處两州¶
馭軍嚴肅而恩意周浹當揀放而老且貧不能歸者曲爲之地¶
使有以自給而逹於郷里旅殯者累數百擇地爲叢冡聚瘞而¶
時祭之婺之教塲多餘地最爲沃衍相其土宜樹桑藝粟麥而¶
儲其入幕府勞徠供億軍中藥餌棺槥咸取給焉睱日則延師¶
儒咨諏善道士譽翕然居民亦樂其不擾徃徃形於謡詠江西¶
<pb:KR4d0503_SBCK_027-6b>¶
大盗起寜都㓂贑州列郡皆警　朝廷命行省宰臣親率諸¶
道兵徃討之公預在行聞公所設方畧深服其决機之精即檄¶
公爲行軍都鎮撫部郢復諸軍生縳其兇渠二人而乘勝擣其¶
巢穴逆黨潰去元惡㝷亦就擒乃班師凱旋處之遂昌愚民嘯¶
聚竊發郡縣約官軍合捕公按兵不出單騎直抵其處責長吏¶
失於撫字諭富家輸粟賑濟而團結保伍以自衛不旬日誅其¶
首亂而歸其同黨三十五人于有司餘皆令復業如故两浙之¶
塩法積弊日滋行省俾公與轉運司官共整治之公訪求其致¶
弊之源隨事釐革亭户之凋耗者亟爲僉替使無缺役官課旣¶
登而民間私煑盗販之害有未盡除事聞于上命行省擇所部¶
萬户歲一廵歷以申明其禁令公首膺兹選所至人莫敢犯或¶
弗悛而麗于法立蔽其罪未嘗留獄由是平民免於誣構株連¶
<pb:KR4d0503_SBCK_027-7a>¶
之患公復深䆒其利病酌古今之宜爲上中下三䇿行省以上¶
于中書事格不行有識之士以公言不可廢相與刻寘郡庠人¶
至今傳之昭毅公旣老每懐郷土之念捐館之日家僅存遺書¶
數千卷公粥其故廬爲舟車之費奉柩還葬栁城餘貲悉分諸¶
弟太夫人乆留遼東因迎侍南來致其孝養諸弟相繼即丗撫¶
育其孤子至於成立嫁其孤女咸得所歸公𥘉從昭毅公在四¶
明師事前進士史先生蒙卿先生没公爲治葬且割田以祭焉¶
四明之學大抵祖六氏而宗楊袁惟先生上接㬊氏之傳爲學¶
一本於朱子公天資頴悟凡先生所指授聞輙領解然不徒守¶
其空言而務在明體以逹用自經傳子史下至名法縱横天文¶
地理數術方技異敎外書靡所不通而韜鈐之秘則家庭所夙¶
講商搉古今亹亹忘倦治法征謀如指諸掌公素慕爲竒節偉¶
<pb:KR4d0503_SBCK_027-7b>¶
行非常之㓛有志於當丗而喜推轂士類志局于位弗克盡展¶
所藴因自號北野兀者年踰強仕即請納禄舉仲弟振祖以自¶
代樂台州山水之勝買田築室而居焉扁宴休之所曰抱膝軒¶
雅歌賦詩以自娱家事付之諸子一無所問更自號太平幸民¶
致和天暦之交行省强起公防遏松江海道事定表爲閩帥公¶
微聞之以親老力辭及太夫人以髙壽終公年巳耳順哀毀過¶
禮旣奉柩祔葬于昭毅公之左廬墓三年然後去太夫人所遺¶
服御之物悉以卑季弟其篤於孝友天性然也省臺交章列薦¶
略不動其意覃官之令下亦不自陳安常待終不疾而逝享年¶
六十有七所著抱膝軒吟若干卷清新高古有作者風娶弘吉¶
刺氏封武平郡君子男五人長宜孫襲武徳將軍㳂海上萬户¶
府副萬户次文孫次徳孫俱國子學生次厚孫今以昭信校尉¶
<pb:KR4d0503_SBCK_027-8a>¶
爲㳂海上萬户府副萬户次哈刺女三人長適㤗不華¶
英宗龍飛進士苐一今累遷翰林侍讀學士中奉大夫知制誥¶
同脩國史餘在室昭信君以葬有日奉公門下士潘倬之狀以¶
碑銘來屬溍幸辱㳺公父子間且與侍讀公同官爲僚不敢以¶
衰朽不文爲觧狀稱公倜儻似魯仲連淵深機宻似李泌得士¶
似魏公子無忌廉退似邴曼容至於料敵制勝論事剴切抑又¶
公之所長人以爲知言銘曰¶
猗公之先爲時名臣運去物改不事二君逮其孫曽歸我¶
真主累將重侯勲在盟府垂休五葉惟公敬承際逢熈運四方¶
砥平專城坐鎮偃旗卧皷海波不驚萬室按堵蟁蝱之細安足¶
掃除小試之效特公緒餘公材則多敏而恱學九流百家由慱¶
而約經綸之妙出武入文歛蔵弗耀抗志青雲時逾两紀優游¶
<pb:KR4d0503_SBCK_027-8b>¶
事外嘯歌息偃春融蟬蛻積慶儲祉卑于後人提將之符棨㦸¶
在門史所屢書公先四丗嗣作公碑其尚無媿¶
　　嘉議大夫禮部尚書致仕于公神道碑¶
至正十三年九月已已嘉議大夫禮部尚書致仕干公終于平¶
江里第享年七十有八以其年十月丁酉葬呉縣至德郷洞涇¶
鷹蕩之原公諱文傳字壽道姓干氏干之得姓始於春秋時宋¶
大夫犨漢有蜀郡尉獻呉有軍師吉晉有將軍瓉著作郎寳史¶
氏所紀代不乏人其後有家于汴而仕于宋至武顯大夫者曰¶
思義於公爲六丗祖武顯之子曰信於公爲五丗祖建炎𥘉與¶
其弟武節大夫㳟扈蹕南渡僑居平江子孫因占籍焉髙祖諱¶
振曽祖諱拱辰皆弗仕祖諱宗顯承信郎今贈亞中大夫鎮江¶
路緫𬋩輕車都尉追封穎川郡侯祖妣呉氏追封潁川郡夫人¶
<pb:KR4d0503_SBCK_027-9a>¶
考諱雷龍郷貢進士入　皇朝終於饒之慈湖書院山長今¶
贈嘉議大夫兵部尚書上輕車尉追封頴川郡侯妣吴氏頋氏¶
所生母陸氏並追封頴川郡夫人其詳具如公同年翰林學士¶
承旨歐陽公玄所爲贈封之碑𥘉承信府君雖仍先丗以武弁¶
入官而力教其子以文易武故兵部府君一薦于漕再薦于郷¶
最後遂與長子湯同上春官郷人榮之未幾塲屋事廢湯亦卒¶
而陸夫人生公兵部府君名以今諱盖深有望焉公少嗜學十¶
歲能屬文年未弱冠而聲譽籍甚用舉者爲吴及金壇两縣學¶
教諭饒之慈湖書院山長浙右憲府辟入幕未赴而丁兵部府¶
君憂¶
仁宗臨御之始有　詔著取士令公首以江浙郷貢會試京¶
師登延祐二年乙科𬒳　旨賜進士出身故事布衣入宫𣪚¶
<pb:KR4d0503_SBCK_027-9b>¶
階當二等主選吏以舉人亦起於布衣疑未决　上特命䝉¶
古人與正六品階後勿用爲例餘皆與對品階授承事郎慶元¶
路同知昌國州事昌國一海島耳民頑獷不昜治其尤無良者¶
徃徃群行剽掠於鉅海中若化外然公柔之以恩信俗爲之變¶
長宫有强愎自恣者公不與校而推誠以待之乆乃自屈服瀕¶
海有三塩塲司其事者帖轉運使之勢虐使州民身服重役而¶
家業破蕩公語同寮曰吾屬受　天子命以牧此民可坐視¶
而弗之救乎乃亟爲之陳理辭嚴義正上官莫能奪民頼以免¶
在官五年去之日如始至遷承務郎平江路長洲縣尹長洲公¶
郷邑地廣人稠牒訴轇轕歲輸秋租至四十餘萬石公於關決¶
趣辦具有條理使傳徃來將迎無虚日亦靡憚其勤徙榻公署¶
無事未嘗輙出而親舊莫敢通私謁會創行助役法凡民田百¶
<pb:KR4d0503_SBCK_027-10a>¶
畒令以三畒入于官爲受役者之助行中書省檄公專任長洲¶
之事旣又連以華亭上海两縣無錫一州之事諉焉公之號令¶
素孚於長洲之民聞公諭以善言無敢爲詭寄所得皆腴田旬¶
日而事集華亭上海之亭户不統於有司而無錫多豪家大姓¶
非長洲比公委曲化導人皆恱從詭寄之弊旣絶亦以腴田來¶
歸中人之家自是不病於役以陸夫人䘮去官服闋遷承徳郎¶
湖州路烏程縣尹富民張某之妻王無子張隂納一妾於外生¶
子未周歲王誘之來逐其妾而留其兒以器貯水沈之不死以¶
帛勒其頸乃死夜以醬塗死兒而焚之張知而無如之何公聞¶
之乃發其事死児餘骨巳至官王厚賄妾之父母買鄰家児以¶
爲妾所生児𥘉不死公令妾抱而乳之児啼不就抱亦不肯食¶
妾之父母辭窮吐實乃呼鄰婦至庭下児見親母躍入其懐乳¶
<pb:KR4d0503_SBCK_027-10b>¶
之即食王遂伏殺児之辜人以爲神明丹徒縣民周某有一女¶
二子而二子共殺其女獄乆不決浙西憲司俾公徃鞠之公於¶
片時間悉得其情而周有母乞貸二子命以養其老公謂二子¶
所承有輕重合以首從論乃議以爲首者當殺姊之罪爲從者¶
免其死使養之憲司如公言人稱明允安定胡先生葬何山寺¶
僧壞其墓而㩀其地數十年來郡守之清强有風力者與之争¶
皆莫能得公白于大府始還其舊而表樹焉陞奉議大夫徽州¶
路婺源州知州婺源依山爲州民素淳朴而丗降風移俗習變¶
遷男女㛰聘後富則渝其約有育其女至老死不嫁者親䘮貧¶
則不舉有停其柩累數丗不葬者公下車即呼其耆老使以禮¶
訓告之閱三月而㛰嫁䘮葬之事俱畢朱文公上丗居婺源故¶
業爲豪民所并子孫訴于有司莫能直公呼豪民折之以理不¶
<pb:KR4d0503_SBCK_027-11a>¶
煩窮治而悉歸之募好義者即宅建祠令其家丗守焉富民江¶
某出游京師娶倡女張爲婦江旣客死張間関数千里返其柩¶
以葬前妻之子遇之不以禮而重困苦之日給脫粟二升使自¶
舂爨以食張不能堪子恐生它變乃與其弟共殺之瘞其尸山¶
谷間官府知之而利其賄不問也公曰爲人子而戕其庻母人¶
道滅矣可逭其誅乎乃發其事而論如法陞朝列大夫平江路¶
呉江州知州呉江去公家僅数十里猶長洲也公綜理裁决小¶
大庻務處之以公而行之以恕親舊訖無間言公歷仕所至必¶
以均賦役爲先催科追逮一用信牌度其緩急而嚴爲程限民¶
亦不敢違村落之間不識有悍吏之呌囂墮突也至於明要束¶
以正官常謹防閑以清吏弊厚拊養以紓民力精勸勵以㳤士¶
心有古循吏之風焉人始而憚乆而安終而愛且慕旣去而又¶
<pb:KR4d0503_SBCK_027-11b>¶
思之也在¶
丗祖時王文康公鶚嘗請脩遼金史至¶
仁宗時李文忠公孟又嘗請脩宋史乆未有成書¶
今天子至正三年始命首相緫其事凡文學侍從之臣布在列¶
位並令入館分任𫐠作其效官于四方及山林之遺逸咸加搜¶
訪俾預討論於是公自呉江召入居宋史前局公恪恭其軄雖¶
憊不少休甫逾再朞而三史咸以次告成燕犒錫賚寵數優渥¶
仍有旨四品以下各進一官擢公集賢待制朝請大夫居無何¶
遂致仕先是　朝廷爲官擇人以公才長於治劇而數煩以¶
州縣之事公以治行爲一道最而舉於憲府者四韓公鏞乘使¶
者車按行屬部至親作烏程謡以紀其政績惜乎所試者小未¶
能盡展其經綸之藴晚逢盛際峻躋邇列人皆期公致位通要¶
<pb:KR4d0503_SBCK_027-12a>¶
有大設施而公雅志廉退齒髮未裒輙請納禄優㳺里閈垂將¶
十年而以壽終縉紳先生及于是者其幾何人公氣貌充偉識¶
度凝逺遇事皆不苟平居衣服無華飾食無珍味而於親庭之¶
養家廟之祭必致其豐腆無他玩好而獨耽於書手自校讎至¶
老不倦喜接引後進來者必與均禮而諄諄誘掖之江浙江西¶
郷闈聘公同考試者三主其文衡者四所取士後多知名爲文¶
務雅正不事浮藻有來謁者亦不厭於應酬公以仁里自號暮¶
年又自號止齋有仁里漫藁若干卷藏於家娶頋氏逾年而卒¶
繼時氏累贈頴川郡夫人繼朱氏亦皆前卒時夫人執婦道尤¶
謹有子男三人長旟用公致仕澤爲忠翊校尉河南府路同知¶
陕州事次旌建寕路醫學正次城國子生女五人長適張思誠¶
早卒次適管瑾丹徒縣儒學教諭次適葉元英次適章祥次適¶
<pb:KR4d0503_SBCK_027-12b>¶
陶思敬嘉興倉監支納庻女二人一許嫁袁養福一尚㓜孫男¶
八人德潤德淵德源德洵德温徳浚徳&KR0697;徳滋惟徳淵爲國子¶
學生餘皆業儒女四人曽孫男一人女二人公之殁也遺命速¶
葬旟方在官下旌及城弗敢違逾月而葬焉與時夫人同兆域¶
窀穸之事甫畢旟適以秩滿受代而還攀號靡及乃奉公甥呉¶
洪之狀逾濤江走金華山中問銘於溍以作公碑始公入秉史¶
筆溍實同𬒳召命適遭内艱弗果赴逮公書成受賞得謝而歸¶
溍乃起自休致承乏太史屬預聞脩　本朝后妃㓛臣傳幸¶
從諸公之後執茟具草而竟未獲裁定上進溍之不敏媿公多¶
矣安足以任不朽之託乎然以江浙之士與公爲同年者十人¶
溍獨後死義不得辭也銘曰¶
氣運合一人材乃完公生其時弗後弗先¶
<pb:KR4d0503_SBCK_027-13a>¶
皇仁在上豐水有芭長之育之逮夫強仕乃㧞其萃乃揚其英¶
褎然前列旅於　天廷踆踆退讓守官外服進也不亟鴻漸¶
于陸孰遄公歸俾居　帝旁蘭臺石室大啓秘蔵歷觀後王¶
推求故實用禆　乙覽考其得失疇功冊府簉迹仙班¶
上方眷公公遽引年東門祖餞光華載路八座之崇　熈朝¶
異數九原莫作一鑑未亡䟽封錫謚嗣舉彞章頋慙不敏汗青¶
無日猶及銘公曰茟則茟¶
　　嘉議大夫婺州路緫管兼管内勸農事揑古䚟公神道碑¶
公諱忽都逹而字通叟系出蒙古揑古䚟氏其先曰伯帖木児¶
丗居雲中曽大父曰阿屯赤那演以侍衞近臣受知　先朝¶
弗及官而殁大父曰火者楊州路泰興縣逹魯花赤當用公恩¶
贈官封爵未命父曰阿散累贈嘉議大夫禮部尚書上輕車都¶
<pb:KR4d0503_SBCK_027-13b>¶
尉追封雲中郡侯𥘉尚書侍親至江南因占籍於金陵後又徙¶
湖北而卜居於澧陽母蜀人馮氏宋某路提點刑獄立之孫女¶
追封雲中郡夫人有子一人即公也公㓜警敏篤孝於親比長¶
雅好儒術㳺學湖湘間從名師受經史而䆒其大義肆筆成文¶
咸造於理儕軰敬歎自以爲莫及俗尚淫祀公讀書之所旁民¶
家數有鬼禍公為驅逐禁止之一夕鬼見夣於其人曰公貴人¶
也我不敢與之抗當舎此逺去自是其妖遂絶聞者駭異焉延¶
祐四年郡縣以公充賦有司爲湖廣郷試苐一五年㑹試京師¶
及　上親䇿遂爲廷試苐一𬒳　旨賜進士及第授承務¶
郎秘書監著作郎奉　詔函香禮祠五嶽竣事還　朝除¶
湖廣行中書省左右司貟外郎會蠻徭竊發從省官出兵討之¶
公乘機制變宻運籌畫賞罰明信士樂爲用事平以聞褒寵甚¶
<pb:KR4d0503_SBCK_027-14a>¶
渥擢奉訓大夫江南行御史臺監察御史彈劾無所避風来爲¶
之二新分按所至嚴而不苛人莫不感服除江浙行中書省左¶
右司貟外郎江浙地大人夥政務叢劇文移填委公䖏之以間¶
睱而事無不治宰執及僚屬多頼焉遷朝列大夫都水庸田副¶
使行部至錢塘有司言民居侵入湖面請盡撤之公白于行省¶
曰西湖水利當䟽通者在乎九井苟無壅塞何多毀民屋爲此¶
特小吏欲乘勢爲姦利耳有司不敢復言民乃獲奠居于無優¶
塩官海隄爲風濤激蝕而崩田廬亭竈皆淪沒危及扵城廓¶
朝廷爲遣宮謀捍禦之公督有司具木石以庀役事晝夜不少¶
懈隄成而水患息改荆湖北道宣慰副使到官三月丁尚書公¶
憂自江陵扶柩渉江湖抵錢塘遵治命卜地於吴山萬松嶺之¶
側以葬焉公居䘮悉用古禮廬扵墓次三年築亭號永思示終¶
<pb:KR4d0503_SBCK_027-14b>¶
身無忘也服闋授同知饒州路緫管府事　國朝之制以六¶
事考郡縣之殿最公下車未㡬而六事俱有成效至於整站赤¶
以通使命華郷司以正稅籍造浮梁而民免於病&KR0881;明法令而¶
豪強震懾崇教化而禮讓興行可紀者不一而足在官三年以¶
治最聞公以秩滿將觧印綬去士民攀戀不巳復爲留二年陞¶
中憲大夫同知衡州路緫管府事時有大盗搆亂於廣海軍旅¶
之興所過騷然公給其需求而戢其暴横皆有法由是軍士無¶
敢譁而居民得以安於田里郡庠有諸葛孔明祠歲乆弗葺主¶
教事者因而廢之公慨然曰孔明王佐之才立祠依聖人孰謂¶
不可即命復其祠如故湖湘間多學者公聘名儒設賞格試以¶
經術辭藝是歲大比上春官者皆前日預選之士　皇上臨¶
御日乆望治益切慎擇守令付以承流宣化之寄公用舉者授¶
<pb:KR4d0503_SBCK_027-15a>¶
大中大夫濟南路緫管鈔法滯不行首為立變通之方公私咸¶
便之歲旱有禱輙應人以為公精忱感孚所致未及三年復以¶
六事備舉治最俄移疾而歸　廷議謂公才任治劇不宜使¶
&KR0556;閑退　詔除嘉議大夫婺州路緫管未上而疾作遂不起¶
公生於元貞二年五月十二日卒於至正九年十二月十二日¶
享年五十有四以十年二月某甲子朔祔葬于尚書公墓之左¶
夫人河東聶氏宋某路提點刑獄光之孫女事舅姑有禮待姻¶
族有恩年四十有六先公一年卒追封雲中郡夫人有子男一¶
人曰揑古思公教之甚篤毎撫而誨之曰吾忝以倫魁致位三¶
品蒙國㤙厚矣爾能不墜吾家聲吾死之日瞑目何憾乎揑古¶
思佩服訓言而刻意於學至正七年中山東郷試苐二名用特¶
恩𥙷清州儒學正今用公廕爲忠顯校尉平江路同知吴江州¶
<pb:KR4d0503_SBCK_027-15b>¶
事女二人長揑古真未嫁而卒次傑烈真適某人庻子一人曰¶
揑古烈尚㓜惟公早由館閣出入省臺而雅志恬静廉於進取¶
㦄仕已踰三十年食禄不過二千石今方嚮用而遽不可作惟¶
嗇其年是以其材弗䆒於用也然竊觀古之君子藴蓄經綸之¶
業而不克大施後之人必有起而成其志享其禄位者公則有¶
子矣揑古思縁斯文之雅故以狀來属溍銘公神道之碑謹序¶
而銘之銘曰¶
大山穹林𣏌梓岀焉名宗貴胄實生俊賢際時熈洽文塲游啓¶
公以儒英克冠多士承明之廷群才所儲瓊琚玉佩拾級而趨¶
乃賛政機乃持風紀徃臨外服使事有指人徯公歸公來徐徐¶
緹屏泥軾两乘倅車晚專名城有民有社導揚德意膏澤在下¶
膚寸之雲盍雨九州　上方側席公去不留胡不愸遺俾躋¶
<pb:KR4d0503_SBCK_027-16a>¶
上壽公才則多用而未䆒有子承考公殁不亡于飾其終國有¶
彝章謚在奉常傳在太史惟墓有碑負以龜趾¶
　　銀青榮禄大夫大司徒陳公神道碑¶
㤗定二年六月十八日銀青榮禄大夫大司徒陳公薨于京師¶
阜財坊寓舎權厝于城西之某所公嗣子逹甫三嵗留婺之蘭¶
溪故居後二十有六年是為至正十一年逹始克返柩卜某月¶
某日襄大事于蘭溪某郷某山之原爰以狀授溍俾勒銘神道¶
之碑按狀公諱萍姓陳氏自周封有虞之後於陳春秋時為楚¶
所併子孫以國為氏𣪚處四方丗有名人其居于温莫詳所始¶
公曽祖諱景彦晦徳弗耀祖諱春倜儻好施喜周人之急刻意¶
教子期于有成考司馬府君諱自中娶于蘭溪楊氏因以家焉¶
宋季與伯兄右丞相兼樞宻使宜中俱以進士起家徳祐元二¶
<pb:KR4d0503_SBCK_027-16b>¶
丞相當國我　朝伐宋之師逼臨安邀丞相出降竟不出而¶
奉益王廣王南遷及至海上知天命已去乃浮海之占城之暹¶
而没府君以大都督府行軍司馬提兵拒守分水関與大軍相¶
持十餘日食盡援絶軍帥欲降之不從朝服南向再拜而死五¶
子存者三人皆育於外家楊氏公其仲也¶
丗祖皇帝以丞相不降而去遣使追之不及命物色其子弟在¶
江南者外氏遂以公兄弟歸于京師公天資頴敏髫齓之年儀¶
觀語言巳如成人¶
丗祖見其骨相厖厚異於常児大竒之公亦念陳氏故宰相家¶
不可不自樹立刻意於學無所不通以兼善𣑽學𬒳　旨賜¶
名輦真加刺思俾事¶
𥙿宗皇帝於東宫於是¶
<pb:KR4d0503_SBCK_027-17a>¶
丗祖皇帝方長駕逺馭網羅英豪公因得與居與游而晞日月¶
之光華覩風雷之迅奮聦明益以開發至於騎射亦精其能¶
上深噐其材而未及用¶
成宗皇帝以公　先朝舊臣尤加眷遇日侍左右與聞謀議¶
自　國家統一函夏惟土蕃最爲西方強國諸戎咸畏憚之¶
昔唐人與之通㛰結好而日㝷干戈未始休息今雖臣附巳乆¶
而竊發不時朝廷視爲重地建宣政院以統治焉㑹邉人告警¶
上欲命將出師而難其人詢於在廷無以易公特拜榮禄大夫¶
宣政使佩三珠虎符領土蕃宣慰使以討之陛辭之日賜以銀¶
印金劍使得便宜從事公受知　累朝每思以竒偉非常之功¶
自見慷慨激烈勇徃直前士氣百倍戈矛所指氛祲肅清殱其¶
渠魁數十人盡定多含思桒思加康撒児之地凱還召對賜上¶
<pb:KR4d0503_SBCK_027-17b>¶
樽襲衣奬諭甚至¶
武宗皇帝臨御之始以公習於西事命持　詔撫寕邊陲𥘉¶
入亂境有數千騎整衆而來公猝與之遇亟命從騎觧鞍列坐¶
環以重車如城郭左右指揮外示閑睱敵疑有伏懼莫敢前有¶
以所戴白㡌掲於竿首者公引弓一發中之遂驚駭遁去由是¶
諸部服公威名聞公至皆膽落不敢言叛矣入朝以功拜大司¶
徒進階銀青榮禄大夫以宣政使兼㑹福院使延慶司使土蕃¶
宣慰使如故仍推恩于三代曽祖贈中奉大夫秘書卿護軍追¶
封永嘉郡公謚安惠祖贈資徳大夫集賢學士上護軍追封永¶
嘉郡公謚恭僖曽祖妣王氏妣楊氏並追封永嘉郡夫人考司¶
馬府君贈銀青榮禄大夫大司徒上柱國追封温國公謚康順¶
母楊氏封温國太夫人公入則侍燕閑出則陪扈從妙選時髦¶
<pb:KR4d0503_SBCK_027-18a>¶
開府設屬門生故吏多致通顯寵錫榮耀震于一時或以公驟¶
貴而忌之譛於上曰亡國宰相之子孫不宜寘之禁近　上¶
若曰其父勢節而死爲彼忠臣其子豈不能忠於我乎夫官爵¶
以待豪傑之士非爾所知也¶
仁宗皇帝以重熈累洽之餘右丈興治元儒大老森列乎臺閣¶
公翶翔其間推賢讓能多所薦引因事論說明諒不阿莫不歎¶
服焉¶
英宗皇帝奮乾剛以御群下大臣動遭譴責公毎從容諷諌¶
天顔爲霽威嚴所全護甚衆𥘉臨安旣下干戈之際公與太夫¶
人相失莫知其所在㝷訪不獲爲之不御酒肉者二十年獳慕¶
之思乆而彌切或傳在順州某氏之家公奉金幣及名馬以請¶
而弗能得聞于朝爲降　旨賜泉幣萬緡白金十鎰¶
<pb:KR4d0503_SBCK_027-18b>¶
皇太后及諸王大臣織文錦綺之属又不下萬匹公舉以遺之¶
遂迎侍以歸一時文人咸爲賦詩頌羙其事朝野榮之太夫人¶
日思郷里公之兄芹女兄媁適至自南方媁孝思尤篤自與母¶
相失斷髪誓不嫁然指爲香十指僅存其四至是與芹奉安輿¶
還蘭溪服勤孝養克盡子道太夫人康寕壽考享年七十有三¶
而終延祐五年三月也公聞訃南奔　朝廷賻泉幣萬緡給¶
驛馬四十匹遣近臣諭　旨於行省宰執及部使者護其葬¶
别勑詞臣為製碑銘未㡬　上三遣使賜七寳束帶一金織¶
文叚十泉幣五千緡起公於家公還朝乆之俄感未疾宣醫診¶
視相望於道屢乞歸皆不允疾増劇始得請出爲行宣政院使¶
未行而遽不起享年五十有七訃聞朝論深痛惜焉娶某氏封¶
某夫人子男一人即逹工於書¶
<pb:KR4d0503_SBCK_027-19a>¶
今上皇帝嘗命題欽安殿榜及渾天儀躔度集㦄代郊祀禮甚¶
𬒳嘉獎嘗奉　旨禮祠寳陀竣事而歸錫賚尤渥人謂陳氏¶
有子矣公兄芹弟葭皆前卒芹以子愛穆柯貴贈中順大夫同¶
僉通政院事愛穆柯受知　今上日見親近與逹雅相敦睦¶
家庭之間動中禮法陳氏之丗澤未艾也康順之忠義死莭固¶
享有其報非公能濟其羙亦何以致是哉銘曰¶
顯允陳公克生相門際今　聖代四海一君奉身來歸年甫¶
覉貫服勤帷幄出入無間不亟于進譽望日隆藴其宏略以時¶
奮庸西人弗靖事聞　當宁峻陟使名統臨蕃部銀章寳劍¶
假以便冝盡護諸將徃宣　皇威賈勇長驅士樂用命兇渠¶
旣殄邉地悉定凱還論功委任益專洊將使指來旬來宣視險¶
如夷出竒制變折其姦萌莫敢復叛上公之貴兼緫數官公材¶
<pb:KR4d0503_SBCK_027-19b>¶
則多靡憚其煩入居¶
帝旁從容獻替人得不聞隂𬒳其賜公起䟽逺人或譛之蔽自¶
上衷用公不疑公逝不留公則有子追逺不忘遷神故里某山¶
之原有封若堂祥慶所鍾後其彌昌公位一品名在史䇿冩以¶
聲詩刻此山石¶
　　特進上卿玄教大宗師元成文正中和翊運大眞人緫攝¶
　　江淮荆襄等處道敎事知集賢院道敎事夏公神道碑¶
玄教苐三代大宗師夏公旣順化歸眞而遷神于故山其大弟¶
子張公徳隆襲掌敎事以狀授溍曰先師之道行徳業當援故¶
實請命于　朝而勒文豐碑惟是軆魄之所安不可無以表¶
于封樹敢属於吾子溍固辭弗獲則按狀所述序而銘之序曰¶
公諱文泳字明適別號紫清丗居信州貴溪縣之唐甸曽大父¶
<pb:KR4d0503_SBCK_027-20a>¶
諱如愚大父諱英夫皆業儒而不仕父諱希賢宋末舉進士未¶
第而徳祐失國八　皇朝特授昭文館大學士中奉大夫母¶
楊氏封江夏郡夫人兄弟四人長文　次文深次文濟公最㓜¶
生而開爽英發丱歲就學讀書日記数千言不喜徇丗俗紛華¶
之習一日慿髙四望忽若有省慨然起求仙之興年十六學道¶
於龍虎山之崇真院𥘉開府儀同三司上卿張公入覲¶
丗祖皇帝肇立玄教命爲大宗師建崇真萬壽宫以居之公素¶
清慎愽雅爲開府公所賞識大徳四年始至京師與大宗師特¶
進上卿吴公同侍開府公左右日相切磨而學益以進八年䦕¶
府公以　上命遣公撫視諸道流扵大江之南比還　制授¶
元道文徳中和法師崇真萬壽宫提點至大四年¶
仁宗皇帝在儲宫聞公賢有道而其法又多靈驗廼召見命獨¶
<pb:KR4d0503_SBCK_027-20b>¶
任本宫承應法師有司嵗給車馬扈從徃來两京出入禁衞無¶
間奏對率皆稱　旨甚敬禮焉¶
仁宗正位宸極皇慶元年首降　制特授元成文正中和眞¶
人江淮荆襄等䖏道敎都提點賜以銀印視秩二品　天語¶
襃嘉恩意隆厚非常典也延祐元年公父遂拜昭文之命兄文¶
　亦特授某階中政院判官五年奉　上旨代祀龍虎三苐¶
閣皂三山竣事悉以祭供金繒分施各宫觀秋毫無所私上清¶
宫靈星門歲乆腐壞抽已槖伐石於太湖而更新之内翰歐陽¶
公爲之記旣又度地築宫於龍虎山北一里得請於　上賜¶
額元成魏國趙文敏公爲篆其扁榜曰　勑賜元成之宫云¶
七年開府公示將觧化以教事付呉公而命公繼之至治三年¶
晉王入踐大位所居便殿毎至中夜庭户輙有聲两宫為之不¶
<pb:KR4d0503_SBCK_027-21a>¶
寕近臣拾得驢國公等傳　旨俾公以苻水祓滌之是夕粛¶
然翌日適當元旦即命設醮於崇真萬壽宫仍出璽書賜元成¶
宫為大護持¶
今上皇帝以公累朝宿徳寵待尤渥元統二年親灑　宸翰¶
作元成宫三大字以賜焉至正六年呉公乘化而終以開府公¶
治命属公嗣領教事中書集賢同奉上旨授特進上卿玄教¶
大宗師元成文正中和翊運大眞人緫攝江淮荆襄䓁處道教¶
知集賢院道教事玺書護持佩以　先朝所賜開府公玉印¶
寳劍他恩数皆如舊制公旣登教席一意精白以佐清静無為¶
之治綜理庻務悉遵前人成規衆咸安之九年春俄感㣲恙飲¶
食起居不異常時祝賛禱祠之事未嘗倦廢二月十四日乙亥¶
呼弟子畢集于前語之曰吾㽞京師五十年早荷　聖朝眷¶
<pb:KR4d0503_SBCK_027-21b>¶
遇之隆晚膺宗教承嗣之重未知所以報稱今大期已至當與¶
汝曹永訣其尚勉㫋遂語張公徳隆曰宗門教位四傳至汝吾¶
可無身後之慮矣十七日戊寅晨起盥手焚香整衣端坐翛然¶
而逝丗壽七十有三卜以十年某月某日奉遺蛻窆于貴溪某¶
山之某仙壇弟子薛廷鳳上官與齡薛起東詹處敬于有興王¶
景平蔡仲哲彭堯臣蔡允中董　載静丁迪吉董宇定王用亨¶
徐守勤彭一寕劉若沖䓁若干人居元成宫者張從聖倪善成¶
䓁若干人公性介潔不妄取與自奉殊蕳薄名宴休之室曰素¶
朴齋以見其志三教九流之書無所不讀而深明於儒先理學¶
之旨又嘗受河圗於隱者有昔人未覩之秘而於皇極經丗之¶
說亦暸然胸臆間所至名山洞府必窮探極討以廣見聞道法¶
齋科悉加考訂折衷下至醫藥卜筮莫不精䆒其術一時賢士¶
<pb:KR4d0503_SBCK_027-22a>¶
大夫館閣名流皆與爲方外交公風標俊偉談辯絶人其語國¶
家之因蓽廢置古今之成敗得失與中原故老之遺言逸事㦄¶
㦄如指諸掌或有可疑必就問焉盖狀之可見者如此其隂㓛¶
宻行固有非人所及知者矣溍之生也與公歲月同而忝先一¶
日頋獨後死衰朽荒落何能發揚萬一乎汗顔執茟存其梗㮣¶
云爾銘曰¶
顯顯開府¶
丗皇外臣佩玊瓊琚其從如雲矯矯夏公&KR0777;桓丘壑以時而至¶
祥麟一角遐觀道妙黙賛化機右我　仁廟格于穹祗民躋¶
壽域物不疵癘飛飈走霆直其餘事渙揚　制䇿竣&KR1406;仙班¶
出陪廵幸入侍燕間㦄事　累朝逮¶
今天子人惟求舊洊加優禮巋然郷山神明别都昭囬衣𬒳百¶
<pb:KR4d0503_SBCK_027-22b>¶
靈森扶傳次所歸¶
天子有詔卑以文階冠于師號貴先九列榮亞三司時有乆速¶
道無成虧嗟丗溷濁超然髙舉金支翠旗上昇　帝所¶
之墟巍巍仙壇眞游憇止孔侐且安承之有人永丗無斁祗薦¶
石章用表玄宅¶
金華黄先生文集卷苐二十七¶
